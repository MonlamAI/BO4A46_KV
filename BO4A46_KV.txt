།།རྗེ་བཙུན་བྱམས་པ་མགོན་པོ་ལ་བསྔགས་པའི་ཚིགས་སུ་བཅད་པ་དད་པའི་མེ་ཏོག་ཅེས་བྱ་བ་བཞུགས་སོ།  །ན་མོ་བྷཊྚཱར་ཀ་མཻ་ཏྲི་ནཱ་ཐཱ་ཡ།  སྔོན་ཚེ་གསེར་བཟང་འོད་ཀྱི་རྒྱལ་བ་ལས།  །རྨད་བྱུང་བྱང་ཆུབ་སེམས་གཉིས་ཡོངས་བཟུང་ནས།  །ཐབས་མཁས་འཇུག་པ་བདེ་བའི་ལམ་ཁོ་ནས།  །ཀུན་མཁྱེན་རྒྱལ་སར་འཛེགས་མཁས་མ་ཕམ་པ།  །བདེ་གཤེགས་རིན་ཆེན་གདུགས་ཀྱི་བསྟན་པ་ལ།  །བྱམས་པའི་བདུད་རྩིས་ཡིད་ཅན་གདུང་སེལ་བས།  །སྔོན་མེད་ཟླ་གཞོན་གསར་པ་ཁྱོད་ཅིག་ཅེས།  །ས་གསུམ་སྙན་པར་གྲགས་སོ་མ་ཕམ་པ།  །སླད་ནས་གཉིས་སྐྱེས་གཞོན་ནུའི་རྩེ་དགའ་ལས།  །བྱང་ཆུབ་སྤྱོད་པའི་ལང་ཚོ་རྫོགས་གྱུར་ཚེ།  །ཕན་བདེས་འཇིག་རྟེན་རྒྱས་པར་འགེངས་མཛད་པའི།  །ཡ་མཚན་ཉིན་བཞིན་དྲན་ནོ་མ་ཕམ་པ།  །ཤེས་རབ་སྙིང་རྗེའི་ནུས་སྟོབས་རྨད་བྱུང་བས།  །དཀའ་བ་མེད་པར་ཡིད་སྲུབས་མཐར་བྱས་ཏེ།  །ཐར་པའི་ཟིལ་དངར་བདག་གིར་བཞེས་མཛད་པའི།  །རྣམ་ཐར་མཚུངས་པ་མེད་དོ་མ་ཕམ་པ།  །འདི་ན་ཉི་མའི་གཉེན་གྱི་བསྟན་པ་ལ།  །ཅུང་ཟད་བྱ་བ་བྱས་ཀྱང་ཕྱི་མའི་དུས།  །ཁྱོད་ཀྱིས་དབུགས་དབྱུང་མཛད་ཅེས་གང་གསུངས་པའི།  །བདེན་ཚིག་སྙིང་ནས་བསྐུལ་ལོ་མ་ཕམ་པ།  །ཤིན་ཏུ་སྦྱངས་པའི་ནོར་བུའི་ཕུང་པོ་ནི།  །མཚན་དཔེའི་ཉམས་བརྒྱས་རོལ་པ་ཉིད་དམ་ཞེས།  །སོམ་ཉིའི་ཕ་མཐར་འགོད་པའི་ཡེ་ཤེས་སྐུ།  །མངོན་སུམ་མིག་སྔར་སྟོན་ཅིག་མ་ཕམ་པ།  །ཡན་ལག་དྲུག་ཅུའི་རྒྱུད་མང་དབྱངས་སྙན་པོ།  །ཟབ་རྒྱས་ཐེག་པ་མཆོག་གི་གཞུང་ལུགས་ལ།  །སྦྱར་བས་མཐའ་གཉིས་གཉིད་ལས་སློང་མཛད་པས།  །རྣ་བ་བདུད་རྩིར་མཛོད་ཅིག་མ་ཕམ་པ།  །འདི་ཞེས་བརྗོད་པའི་སྤྲོས་པ་བརྟུལ་གྱུར་ཀྱང་།  །མཁྱེན་བརྩེའི་གཟིགས་པ་བྱེ་བ་ཕྲག་བརྒྱ་ཡིས།  །ཡིད་ཅན་ཀུན་གྱི་རྗེས་སུ་འཇུག་བརྩོན་པས།  །བདག་རྒྱུད་བྱིན་གྱིས་རློབས་ཤིག་མ་ཕམ་པ།  །མི་ཕྱེད་སྙིང་ནས་དད་པའི་ང་རོ་ཡིས།  །རྒྱལ་བའི་སྲས་ཀྱི་རྣམ་ཐར་བསྔགས་པ་དང་།  །རྗེས་སུ་སློབ་པའི་སྨོན་པས་མདུན་བདར་ན།  །བྱང་ཆུབ་བར་དུ་སྐྱོངས་ཤིག་མ་ཕམ་པ།  །བདག་དང་བདག་ལ་བལྟོས་པའི་འགྲོ་བ་ཀུན།  །སྲིད་དང་ཞི་ལས་ངེས་པར་འབྱུང་བའི་ལམ།  །རྩེ་གཅིག་བསྙེན་ཅིང་དེ་ལས་གཞན་གྱུར་པའི།  །ཡིད་བྱེད་མཚན་མ་སོལ་ཅིག་མ་ཕམ་པ།  །ཚུལ་ཁྲིམས་དག་ཅིང་ཐོས་བསམ་ཏིང་འཛིན་དང་།  །གཟུངས་དང་སྤོབས་པའི་རིན་ཆེན་གྲུར་ཞུགས་ཏེ།  །ཉོན་མོངས་ཤེས་བྱ་སྙོམས་འཇུག་ཆུ་གཏེར་ལས།  །བརྒལ་བའི་དེད་དཔོན་མཛོད་ཅིག་མ་ཕམ་པ།  །ནམ་ཞིག་ཚེ་འདིའི་སྤྱོད་ཡུལ་ནུབ་པའི་ཚེ།  །དགའ་ལྡན་ཆོས་ཀྱི་མདུན་ས་ཉམས་དགའ་བར།  །འཕགས་པ་དགྱེས་པའི་ཕྱག་གིས་ཡོངས་བཟུང་ནས།  །ལུང་བསྟན་དབུགས་དབྱུང་མཛོད་ཅིག་མ་ཕམ་པ།  །མདོར་ན་ཁྱོད་བཞིན་བྱང་ཆུབ་མཆོག་བརྙེས་ནས།  །མཁའ་མཐས་གཏུགས་པའི་ཡིད་ཅན་རྒྱ་མཚོ་ཀུན།  །ཕན་བདེའི་ལམ་བཟང་འགོད་པའི་ཕྲིན་ལས་ཀྱི།  །བསྐལ་པ་བཟང་པོར་སྦྱོར་ཅིག་མ་ཕམ་པ།  །ཞེས་པའང་རྒྱལ་ཁམས་ཉུལ་བའི་བྱ་བྲལ་བ་མཁྱེན་བརྩེའི་མིང་གིས་རང་ལོ་ཉེར་གཅིག་པར་བྱང་ཆུབ་སེམས་དཔའ་ཆེན་པོ་གཞོན་ནུ་རྒྱལ་མཆོག་པའི་ཕྲིན་ལས་ལས་བྱུང་བ་རོང་དགའ་ལྡན་བྱམས་པ་གླིང་གི་སྣང་བརྙན་ཆེན་མོའི་མདུན་སར་ཇི་ལྟར་གསོལ་བ་བཏབ་པ་བཞིན།  སླད་ནས་ཀྱང་ཡང་ཡང་གསོལ་བ་བཏབ་པ་དེ་དེ་བཞིན་དུ་འགྲུབ་པར་གྱུར་ཅིག  །སརྦ་དཱ་ཀ་ལྱཱ་ཎཾ་བྷ་བ་ཏུ།།